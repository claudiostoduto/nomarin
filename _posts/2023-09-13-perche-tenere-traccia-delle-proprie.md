---
layout: post
title: Perchè tenere traccia delle proprie spese
date: 2023-09-13 12:30:19 +0200
excerpt: Ho costantemente ripreso a tenere traccia e monitorare tutte le mie spese,
  dovreste farlo anche voi.
categories: []
tags: []
image: https://substack-post-media.s3.amazonaws.com/public/images/179e9d5c-310f-42bc-a58b-f3b4f9733f03_2456x1514.png
---
![](https://substack-post-media.s3.amazonaws.com/public/images/179e9d5c-310f-42bc-a58b-f3b4f9733f03_2456x1514.png)Il **monitoraggio delle spese** è da sempre stata una delle mie fissazioni più grandi. Ho usato nel tempo tantissime applicazioni fin da quando andavo al liceo. Non scherzo quando vi dico che le ho provate tutte, ma proprio tutte. Poi, passato il periodo universitario, ho cominciato a studiare un mio excel che ho portato avanti fino al maggio 2020. Da lì il vuoto fino alla scorsa estate, ovvero al momento in cui ho comprato casa ed in cui mi sono detto che era decisamente il caso di fare pace con me stesso **per capire dove andassero a finire i miei soldi**.

Negli ultimi giorni ho letteralmente preso e riorganizzato il mio tracker. Sono passato a Notion proprio dalla scorsa estate in maniera tale da avere un po’ tutto concentrato al suo interno. Lo utilizzo anche per altro, ad esempio questo blog, per cui mi era più che comodo. Poi lo posso raggiungere da qualsiasi browser web senza nemmeno dover inserire la password del mio account ed è una di quelle applicazioni multipiattaforma che più adoro.

Torniamo a noi.

Ho strutturato il tutto con tre semplici pagine:

* le spese;

* gli introiti;

* il recap annuale e mensile con tanto di delta fra entrate ed uscite.

![](https://substack-post-media.s3.amazonaws.com/public/images/cc334265-48f0-4dc0-a700-b749ab95da34_2456x1344.png)Ho optato per una soluzione semplice, veloce e senza tanti grafici o altro. A me interessava chiaro e tondo che si vedessero tutte le spese mensili a cui andare a calcolare la differenza con gli introiti e capire se, purtroppo, quel mese ero al di sotto o al di sopra della mia capacità di spesa. Come potete notare, ahimè comprare casa ha i suoi difetti ed ancora oggi ne pago le conseguenze. Mettiamoci poi delle bollette astronomiche e degli infissi appena fatti… Insomma la situazione è nera da inizio anno. Vacanze? Forse è meglio non toccare l’argomento per ora.

Mi è utile e chiaro capire quindi cosa succede e soprattutto perché ci sono dei deficit. Riesco a capire dove va finire il mio denaro e, con somma gioia, ho visto che non spendo più tantissimo in tecnologia come un tempo ma che anzi è proprio il cibo, la spesa e la casa che mi stanno martoriando economicamente. Così facendo ho sottomano subito sia il conto della singola categoria ma anche, ad esempio, il saldo dell’American Express. Sapete che non sono un grande amante delle carte di credito, però diciamo che in questi 12 mesi non mi è sembrata così malvagia ecco.

Quale sarebbe il trucco per controllare le spese? Avere un’idea chiara di quanto sto spendendo e di quanto mi rientra ogni mese fra stipendio, altre entrate e/o vendite. Cerco sempre di azzerare il totale o, ovviamente, essere a credito. Ma se un mese ad esempio sono in difficoltà, vado a bilanciare il mese dopo. So più o meno quanto mi costa la casa, quindi so quanto posso andare a spendere in cavolate ogni mese. Insomma nella mia testa, dopo un minimo di assestamento, ho tutto più che chiaro e, così facendo, posso muovermi tranquillamente. Quindi monitorate sempre quanto spendete, basta un semplicissimo foglio di calcolo come questo che, se volete, vi [condivido](http://t.me/mrclaus_xyz).
