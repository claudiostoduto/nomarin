---
layout: post
title: "Come iniziare ad investire nel 2024: step 2"
date: "2024-07-11 12:01:37 +0200"
excerpt: Ho piano piano ripreso possesso delle mie finanze per iniziare nuovamente ad investire, ma cerchiamo di azzerare prima tutti i costi.
categories:
categories: []
tags:
tags: []
image: "https://substack-post-media.s3.amazonaws.com/public/images/a384bef0-c819-4bef-a85b-1fe9e572a70b_1024x1024.png"
---
![Pasted Graphic.png](https://substack-post-media.s3.amazonaws.com/public/images/a384bef0-c819-4bef-a85b-1fe9e572a70b_1024x1024.png)A gennaio 2024 ho deciso di apportare cambiamenti significativi a molti aspetti della mia vita. Nella prima puntata di questo percorso abbiamo visto come iniziare a risparmiare e come procedere. Oggi vedremo come azzerare tutti i principali costi mensili.

Abbiamo visto quali costi dobbiamo gestire e comprendere, conoscendo le nostre finanze. Ma tutti quei costi nascosti? Cosa sono esattamente? Vi faccio un esempio semplice: pagare un bonifico europeo 1€. Oppure avere un piano tariffario con il mio operatore telefonico molto al di sopra della media. O ancora, pagare per la PEC su Aruba quando il mio comune la offre gratis ai residenti.

## Step 2: Azzerare i costi

Iniziamo prendendo in esame le spese degli ultimi tre mesi. Se non tenete traccia di tutto come me, non è un problema. Accedete al vostro internet banking e esportate un file .csv o PDF con tutte le operazioni effettuate. Una volta fatto, esaminate tutte le voci per capire dove intervenire.

### La banca

Oggi pagare per avere un conto corrente e le operazioni di base è uno dei maggiori sprechi di denaro evitabili. Sapete quanto costa un conto corrente tradizionale con una banca fisica? Circa 120€ l’anno, se va bene. Online siamo intorno ai 30€, se va male. Chi va ancora in banca oggi? Ci siamo capiti. Perché pagare quando ci sono banche e prodotti gratuiti?

Io consiglio Isybank con il piano isyLight, che di recente ha introdotto i bonifici istantanei, BBVA con il suo rendimento lordo mensile del 4% (fino al 2025) e soprattutto Revolut. Ad oggi, rimane la banca digitale imbattibile per funzionalità a canone e costo zero. Se preferite una banca fisica per maggiore fiducia, sappiate che avrete comunque dei costi molto alti. La scelta è vostra.

E una carta di credito? Senza dubbio, American Express. Anche la carta Blu o Verde sono ottime opzioni, così come la mia amata Gold Credit.

E io? Come ho già accennato più volte, ho tutte e tre le banche menzionate e la stessa Amex Platino + la Gold Credit. Cosa pago? “Solo” 60 euro al mese per Amex Platino, una spesa che giustifico per molteplici motivi già elencati.

### L’operatore telefonico

Quanto pagate al mese per il cellulare? Quanto traffico dati utilizzate realmente dei tanti gigabyte disponibili? Io, grazie alla rete fissa di casa, consumo al massimo 60/70 GB al mese di traffico. Posso quindi tranquillamente tararmi su quella cifra e trovare la promozione più economica possibile.

Non ditemi che pagate 14/17/20 euro al mese per un piano completo + altri 15/20 euro al mese per un telefono. Impostate un tetto massimo. Oggi, sopra i 10 euro una promozione è considerata fuori mercato, specialmente con una rete fissa FTTH a casa.

E io? Pago 11,98 euro al mese con TIM per traffico illimitato, 5G, e minuti illimitati. Ma come, hai appena detto di non spendere più di 10 euro. Io passo sei mesi a Torino e sei mesi fuori. Mi serve una sim illimitata; di contro ho dismesso la seconda sim che non uso più e che eliminerò definitivamente. Quindi, anziché spendere circa 20/22€ al mese, ne spendo 12.

### Servizi digitali

Antivirus, iCloud, Spotify ecc. sono scelte molto soggettive. Iniziate a sommare tutte queste spese e vedete quanto fanno. Poi cercate alternative su Internet. Spesso esistono e sono gratuite, anche se può richiedere un po' di tempo trovarle e configurarle.

Ad esempio, è necessario pagare per il cloud? Direi di no. Per i documenti e lo storage di file posso usare i 15GB gratuiti di Google Drive (tutti abbiamo un account Gmail). Per le foto, se ho Amazon Prime, posso caricarle lì gratuitamente. Oppure valutate seriamente un NAS. Può sembrare una scelta obsoleta con i cloud attuali, ma a me ha cambiato la vita in meno di un anno. Consiglio? Synology o Qnap.

Per Spotify, nonostante sia comodo e funzionale, per me non vale 9,99€ al mese. Preferisco pagare per YouTube Premium, che include YouTube Music (lo Spotify di Google), ottenendo due servizi al prezzo di uno.

Non menziono Netflix e Prime perché guardo molti video su YouTube. Ci sono anche Infinity e Raiplay che sono “gratis”.

### Assicurazioni

Perché pagare l’assicurazione auto mensilmente o semestralmente quando con 12 mensilità si ottiene uno sconto? Pagando l'intero premio annuale si risparmia. Inoltre, ricordatevi che potete sospendere la vostra assicurazione nei periodi in cui non utilizzate l'auto. Ad esempio, se rimango fermo per tre mesi, non butto via quei mesi ma li recupero alla fine del contratto.

L’assicurazione del cane è necessaria? Dopo un anno intero con un canone di 120€, posso dire che non serve. Se il cane ha bisogno, vado dal veterinario di fiducia. I centri convenzionati sono spesso lontani e scomodi. In caso di emergenza, preferisco risolvere subito il problema senza preoccuparmi del luogo. Ho mantenuto solo la responsabilità civile in caso di morso a terzi.

### Cibo

Avete mai pensato a quanto costa una pizza fatta in casa rispetto a una comprata fuori? O un'insalata del supermercato rispetto a una fatta in casa? Capisco che non tutti vogliano ottimizzare questi costi, ma rifletteteci. Una pizza fatta in casa può costare tra i 3 e i 4 euro. Anche aggiungendo il costo dell'energia elettrica, il risparmio è notevole. Qualche settimana fa ho provato a fare una pizza in casa e sono rimasto molto soddisfatto.

Noi, in due, spendiamo 30/35 euro per due pizze sotto casa. Una volta a settimana potrebbe andare bene, ma se quei soldi li usassi per benzina e autostrada per visitare posti nuovi? Sto cercando di ridurre significativamente il nostro budget per il cibo.

Questi sono solo esempi. Ogni situazione è diversa e va adattata alla propria realtà. Analizzate le vostre spese e capite dove intervenire.

**Quindi, il nostro secondo passo è ridurre al minimo le voci ricorrenti nel nostro file Excel. Questo ci permetterà di avere costi fissi molto bassi e di tenere le spese sotto controllo, evitando costi imprevisti.**

**Puntate precedenti.**

* Step 1: [risparmiare](https://www.mrclaus.xyz/p/come-iniziare-ad-investire-nel-2024).

*Questa newsletter è stata interamente scritta dal mio [MacBook Air M1.](https://amzn.to/43NgqRQ)*

> *Iscrivetevi al **[canale Telegram](https://t.me/mrclaus_xyz) per non perdervi nulla.***
> 
> 

> Se volete supportare gratuitamente questa newsletter ricordatevi sempre di acquistare su Amazon partendo da [questo link](https://amzn.to/44C4aE5) o dal canale [Telegram In Offerta](https://t.me/inoffertapromo).
> 
>
